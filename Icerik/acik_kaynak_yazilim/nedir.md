# Açık Kaynak Nedir?

Üretilen veya geliştirilen bir ürünün kaynak kodlarının "açık bir halde" ulaşılabilir olmasına Açık Kaynak ismini vermekteyiz. Fakat yalnızca kaynağın açık olması, bir ürünü ya da projeyi tam anlamıyla "açık kaynak" haline getirmek için yeterli değildir. Bununla birlikte bazı temel şartları da sağlaması beklenir.

## Açık Kaynaklı Yazılım Nedir?

Dokümanlar, grafik çalışmaları, videolar ve hatta yemek tariflerinden, yolcu uçağı oluşturma yönergelerine kadar her şey açık kaynak olabileceği gibi, biz kapsamımızı biraz daraltarak açık kaynaklı bilgisayar yazılımlarından bahsediyor olacağız.

Açık Kaynaklı yazılımların **pratik** amaçları,

- Kaynak kodun herkesce görüntülenebilir ve ulaşılabilir olması,
- Projelerdeki olası hata, geliştirilmesi gerekenler v.b. durumlar için başka kimselerin geri bildirimde bulunabilmesi,
- Yine başka kimselerin kodu alıp kendi bilgisayarında deneyebilmeleri veya geliştirebilmeleri,
- Kaynak koda ilgi duyan fakat bizim varlığından haberdar olmadığımız kişilerin de geliştirme sürecine iştirak edebilmesi,
- Kodu okuyanlara ilham vererek onların da geliştirmelerinde belirli kısımları veya metodları kullanabilmeleri,

şeklinde sıralanabilir.

Daha **ilkesel** olarak açmak gerekirse açık kaynak lisanslar şu koşulları sunmak zorundadır,

- Açık kaynak olarak lisanslanmış herhangi bir yazılım, çeşitli kaynaklardan programlar içeren bir toplu yazılımın bir bileşeni olarak yazılımı satmasını veya (ücretsiz şekilde) vermesini kısıtlamaz. Açık kaynak yazılım, bu tür bir satış için telif hakkı veya başka bir ücret talep etmez.

- Yazılım, kaynak kodunu içermeli ve kaynak kodun yanı sıra derlenmiş (binary) biçimde dağıtımına da izin verir. Bir ürünün kaynak koduyla dağıtılmadığı bazı durumlarda, internetten ücretsiz şekilde indirilebilir olması tercih edilir. Kaynak kod bir programcının programı değiştirebilecegi bir biçimde olmalıdır. Kasten gizlenmiş ya da bozulmuş, okunması zor kaynak koduna izin verilmez. Önişlemci veya çevirmen çıktısı gibi ara formlara da izin verilmez.

- Bir açık kaynak lisansı, kodun değişikliklere ve türetilmiş çalışmalara izin vermeli ve orijinal yazılımın lisansıyla aynı koşullar altında dağıtılmasına izin vermelidir.

- Bir açık kaynak lisansı, kaynak kodunun değiştirilmiş biçimde dağıtılmasını kısıtlayabilir, **fakat** lisans, programı derleme anında değiştirmek amacıyla "yama dosyalarının" kaynak kodla dağıtımına izin vermesi gerekir. Lisans, değiştirilmiş kaynak kodundan oluşturulan yazılımın dağıtımına **açıkça** izin vermelidir. Lisans, türetilmiş eserlerin orijinal yazılımdan farklı bir ad veya sürüm numarası taşımasını gerektirebilir.

- Bir açık kaynak lisansında herhangi bir kişiye veya bir gruba karşı ayrımcılık yapmamalıdır.

- Bir açık kaynak lisans, kimsenin programı belirli bir alanda kullanmasını kısıtlamamalıdır. Örneğin, yazılımın bir işte kullanılmasını veya genetik araştırma için kullanılmasını kısıtlamamalıdır.

- Yazılıma verilen haklar, ek bir lisans uygulanmasına gerek kalmadan programın yeniden dağıtıldığı herkese uygulanmalıdır.

- Yazılıma verilen haklar, yazılımın belirli bir yazılım dağıtımının parçası olmasına bağlı olmamalıdır. Yazılım bu dağıtımdan çıkarılır ve yazılım lisansı çerçevesinde kullanılır veya dağıtılırsa, yazılımın yeniden dağıtıldığı tüm taraflar, orijinal yazılım dağıtımıyla birlikte verilen haklarla aynı haklara sahip olmalıdır.

- Bir açık kaynak lisans, lisanslı yazılımla birlikte dağıtılan diğer yazılımlara kısıtlama getirmemelidir. Mesela, lisans aynı ortamda dağıtılan tüm diğer programların açık kaynaklı yazılım olması konusunda ısrar edemez.

- Herhangi bir teknoloji veya arayüz tarzı için herhangi bir lisans öngörülemez.

Açık Kaynaklı yazılımlar yasal sahiplerinin izniyle, belirli bir [lisans](lisanslar.md) seçilerek halka açık bir platforma (GitHub, sourceforge, Bitbucket, GitLab v.s.) yüklenerek başlatılabilirler.

---

Konu hakkında başka perspektifleri tanımak adına aşağıdaki organizasyonların da tanımları incelenebilir:

- [Açık Kaynak Kod Platformu](http://acik-kaynak.org.tr)'nun [Açık Kaynak Kod Bildirgesi](http://acik-kaynak.org.tr)
- [Vikipedi](https://tr.wikipedia.org/)'nin [Açık kaynak tanımı](https://tr.wikipedia.org/wiki/Açık_kaynak)
- [Open Source Definition](https://opensource.org/osd)
